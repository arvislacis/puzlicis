Puzlicis 1.0.0.0
Vienkārša attēlu puzļu likšanas programma
© 2013-2014 Arvis Lācis (arvis.lacis@inbox.lv)

1. Jaunas spēles uzsākšana un jaunas spēles forma

Lai sāktu jaunu spēli, atveriet izvēlni Spēle -> Jauna spēle...
Pēc izvēlnes aktivizēšanas tiks atvērts formas logs, kurā būs iespējams norādīt šādus jaunās spēles parametrus:
	1.1. "Rindu skaits" - vēlamais rindu skaits puzlē;
	1.2. "Kolonnu skaits" - vēlamais kolonnu skaits puzlē;
	1.3. "Puzles veids" - ļauj izvēlēties vienu no diviem puzles likšanas veidiem:
		1.3.1. "Parastā" - nodrošina jebkuru divu puzles gabaliņu apmainīšanu vietām;
		1.3.2. "Piecpadsmit" - nodrošina tikai iztrūkstošā un tam blakus esošo gabaliņu apmainīšanu vietām.
	1.4. "Puzles krāsas" - ļauj izvēlēties vienu no diviem puzles likšanas krāsu režīmiem:
		1.4.1. "Oriģinālā" - jaunās puzles gabaliņi būs oriģinālajās attēla krāsās;
		1.4.2. "Pelēktoņu" - jaunās puzles gabaliņi būs pelēktoņu krāsās.
	1.5. "Izvēlēties attēlus no datņu sistēmas" - atķeksējot šo izvēles rūtiņu blakus parādīsies spiedpoga ar
	simboliem "...";
		1.5.1. Izmantojot iepriekš minēto (1.5.) spiedpogu iespējams izvēlēties gan vienu, gan vairākus attēlus
		no datora datņu sistēmas (ja nevēlaties likt kādu no 25 iebūvētajiem puzļu attēliem).
Kad esat izvēlējies sev vēlamos spēles parametrus, nospiediet spiedpogu "Sākt spēli", lai uzsāktu puzles un tās
gabaliņu ģenerēšanu, kā arī sāktu spēli.

Jauno spēļu puzles tiek veidotas izmantojot gadījuma skaitļu ģenerātoru, tādēļ ir iespējamas situācijas, kad
programma spēlē izmanto tādu pašu attēlu vai arī jaunizveidotajā spēles laukumā ir jau gandrīz salikts attēls.

Izvēlētie jaunās spēles iestatījumi tiek saglabāti vienas programmas palaišanas sesijas ietvaros, tādēļ
nākamreiz sākot jaunu spēli visi aprakstītie parametri būs tādi paši kā iepriekšējai spēlei.

2. Jaunas spēles ierobežojumi

Ierobežotā un dažādā datoru ekrāna laukuma, kā arī datoru veiktspējas dēļ, jaunām spēlēm nav iespējams iestatīt
laukumaizmēru, kas lielāks par 20x20 puzles gabaliņiem. Minimālais spēles laukuma izmērs - 2x2 puzles gabaliņi.

Izvēloties spēles laukuma izmēru, kas lielāks par 100 gabaliņiem (10x10 u.c.), programma izvadīs informatīvu
paziņojumu ar jautājumu - vai tiešām vēlaties likt šādu puzli?

3. Spēles stāvokļa saglabāšana un atvēršana

Ja jums patīk pašreizējās puzles stāvoklis (puzles gabaliņu izkārtojums, parametri un attēls), bet jums attiecīgajā
brīdī nav laika, lai turpinātu puzles salikšanu, tad esošās puzles stāvokli ir iespējams saglabāt, izmantojot
izvēlni: Spēle -> Saglabāt spēli... un izvēloties saglabājamās spēles datnes atrašanās vietu un nosaukumu.

Lai atvērtu iepriekš saglabātu spēles stāvokli un turpinātu puzles salikšanu, izmantojiet izvēlni:
Spēle -> Atvērt spēli... un izvēlēties iepriekš saglabāto spēles datni.

Spēles stāvoklis tiek saglabāts arī situācijā, kad aizverat programmu (datnē "iepriekseja_spele.txt"). Nākamreiz,
kad atvērsiet programmu - programma nolasīs un automātiski atjaunos datnē esošo spēles stāvokli. Šīs datnes
automātisku izveidošanu un atvēršanu var izslēgt programmas Iestatījumos (Rīki -> Iestatījumi).

Iepriekš minētā spēles datne netiek veidota situācijā, kad aizveriet programmu ar saliktu puzli.

4. Puzles salikšanas atvieglošana, sarežģīšana

Ja jums ir radušās problēmas ar esošās puzles salikšanu, tad varat izmantot galvenajā spēles formā labajā pusē
atrodamās iezīmes rūtiņas:
	4.1. "Rādīt režģa līnijas spēles laukumā" - pēc noklusējuma šī iezīmes rūtiņa ir atķeksēta, ar tās palīdzību
	iespējams galvenajā puzles likšanas laukumā parādīt režģa līnijas, kas nedaudz atvieglo orientēšanos spēles
	laukumā;
	4.2. "Rādīt režģa līnijas priekšskatījumā" - ļauj parādīt (vai slēpt) režģa līnijas arī mazajā attēla
	priekšskatīšanas laukumā (panelī), kas atrodas galvenās formas augšējā labajā stūrī, virs šīs iezīmes rūtiņas;
	4.3. "Rādīt puzles gabaliņu indeksus" - ļauj parādīt (vai slēpt) puzles gabaliņu indeksus, kas atbilst
	gabaliņu secībai saliekamajā attēlā; indeksi tiek numurēti pa rindām, piemēram:

	1 2 3
	4 5 6
	7 8 9

Lai gūtu lielāku priekšstatu par saliekamo attēlu, varat veikt peles klikšķi uz puzles priekšskatījuma (gatavā
attēla) laukuma, tādējādi atverot daudz lielāku saliekamā attēla priekšskatījumu. Šāda iespēja pieejama arī
izvēlnē Skats -> Attēla priekšskatījums vai nospiežot taustiņu kombināciju Ctrl+P.

Varat izmantot arī spiedpogas "<< Iepriekšējais" un "Nākamais >>", lai pārslēgtos starp programmā iebūvētajiem
vai arī jūsu izvēlētajiem attēliem.

5. Spēles laukuma izmēra maiņa

Galveno spēles laukuma formu varat brīvi mainīt pēc saviem ieskatiem, tas ir, varat palielināt vai samazināt
aktīvās spēles laukumu un puzles gabaliņu izmērus.

Ja vēlaties atgriezties pie sākotnējā formas izmēra, izmantojot izvēlni Skats -> Pielāgot formas izmēru -> Sākotnējais
vai arī nospiediet taustiņu kombināciju Ctrl+0.

Izvēlnē Skats -> Pielāgot formas izmēru iespējams arī normalizēt formas izmēru pēc pašreizējā formas platuma
vai augstuma, rezultātā puzles laukumā tiks saglabāta sākotnējā attēla proporcija (4:3).

Puzles laukumu iespējams pārlādēt ar taustiņu kombināciju Ctrl+R vai arī izmantojot izvēlni Skats -> Pārlādet puzles
attēlu.

6. Rīku izvēlne

Rīku izvēlne iespējams piekļūt pabeigto spēļu rezultātu apkopojumam: Rīki -> Rezultāti. Rezultātus iespējams
atlasīt pēc 1.3.1.-1.4.2. punktos minētajiem spēles parametriem.

Ar izvēlni Rīki -> Iestatījumi... var piekļūt programmas iestatījumu sadaļai, kurā iespējams pielāgot gan
programmā izmantotās krāsas, gan indeksu fontu, gan arī dažus paziņojumu rādīšanas parametrus.

Iestatījumu sadaļā veiktās un saglabātās izmaiņas tiek saglabātas lietotāja datora reģistrā, tādēļ tās saglabājas
arī pēc programmas aizvēršanas un tiek atjaunotas nākamreiz atverot programmu.

Lai atiestatītu iestatījumus uz to sākotnējām, noklusētajām vērtībām - iestatījumu formā nospiediet spiedpogu
"Atiestatīt iestatījumus", bet pēc tam nospiediet spiedpogu "Apstiprināt izmaiņas un aizvērt".

7. Palīdzības izvēlne

Palīdzības izvēlnē iespējams piekļūt šim teksta dokumentam, kā arī iespējams apskatīt citu informāciju un resursus,
kas saistīti ar programmas izveidošanu, programmā izmantotajiem attēliem.